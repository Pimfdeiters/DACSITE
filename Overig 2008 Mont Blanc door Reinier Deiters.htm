<html>

<head>
<meta http-equiv="Content-Language" content="nl">
<meta http-equiv="Content-Type" content="text/html; charset=windows-1252">
<title>Mont Blanc 2008</title>
</head>

<body bgcolor="#FFFF80">

<p>Mont Blanc 2008</p>
<hr>
<p class="MsoNormal">In januari 2008 komt mijn clubgenoot Derk Egeler naar mij 
toe om te kijken of ik niet te porren ben om eens te gaan klimmen in de bergen. 
Beiden hebben wij al meerdere toppen beklommen en hebben dus enige ervaring. Na 
kort overleg besluiten wij eigenlijk direct dat het de Mont Blanc moet zijn. </p>
<p class="MsoNormal"><b>12/7</b></p>
<p class="MsoNormal">Vroeg in de ochtend vliegen wij met Easyjet naar Geneve. 
Vanuit hier nemen wij een treintje via Martigny om zo uiteindelijk in Chamonix 
aan te komen. Deze trein duurde 3 uur en 46 minuten. Later zouden wij horen dat 
het met de auto ongeveer een uur rijden is. In ieder geval zijn we goed 
aangekomen. Er is absoluut nog geen zicht op de Mont Blanc. Het weer is slecht 
en de bewolking hangt tot bijna in Chamonix. We zetten snel onze tent op en gaan 
een hap&nbsp; eten in het dorp. Tijdens het eten gaat het hard regenen. We gaan maar 
een kroeg in en hopen zo dat een paar biertjes later de regen ophoudt. Ondanks 
onze hoop zitten wij achter onze pint te kijken naar een stortbui die losbarst. 
We besluiten richting de camping te gaan. </p>
<p class="MsoNormal"><b>13/7</b></p>
<p class="MsoNormal">Rond 8 uur worden we wakker door het gekletter op onze 
tent. We kijken naar buiten en zien wederom veel regen, veel wolken en wederom 
geen Mont Blanc. Gelukkig had ik nog ergens een kaartspel vandaan getrokken en 
kende Derk alle regels van het spel pesten nog zodat we onze tijd enigszins 
doorkomen. Ondanks dat pesten zeer vermakelijk is, blijkt anderhalf uur pesten 
zeer lang. Wij willen dan ook in actie komen. We trekken de outfit aan met een 
poncho erover heen en gaan een goede tocht maken. We beginnen met lopen aan de 
kant van Le Brevent. Daar er absoluut geen zicht is is het moeilijk te zien of 
dit ver is daar het gebied onder dit kleine topje gesloten is. We gaan richting 
de hut Bel-Lachat (2152 m.) lopen. Een leuke tocht waar we ongeveer 3 uur over 
doen. De benen zijn in goede staat waardoor we besluiten even naar de top te 
lopen van de Brevent (2525 m.).</p>
<p class="MsoNormal"><img border="0" src="Alle foto's\Overig 2008 Mont Blanc door Reinier Deiters\MB1.jpg" width="830" height="623"><br>
Foto: Ik loop hier in dikke mist over een sneeuwveldje richting de top van de 
Brevent.</p>
<p class="MsoNormal">Een mooi punt tegenover het Mont Blanc massief waar een 
soort van stenen kaart ons helpt herinneren aan het mooie uitzicht dat je hier 
kunt hebben. Helaas is er door de dikke mist niks te zien. Na een kleine lunch 
beginnen we met de afdaling. Door eerder genoemde gesloten gedeelte onder de top 
besluiten we om wederom via de hut te lopen. Later in de week als we met mooier 
weer terugkijken, zien we pas hoe enorm om dit is geweest. </p>
<p class="MsoNormal"><img border="0" src="Alle foto's\Overig 2008 Mont Blanc door Reinier Deiters\MB2.jpg" width="576" height="768"><br>
Foto: Op de terugweg van de Brevent kwamen we wat mooie beesten tegen.</p>
<p class="MsoNormal">Het dalen gaat ons minder goed af en Derk krijgt hier de 
eerste blaren. Die avond eten we snel een hap en gaan we redelijk vroeg naar 
bed.</p>
<p class="MsoNormal"><b>14/7</b></p>
<p class="MsoNormal">Wederom rond 8 uur worden we wakker. Wederom regent het 
hard. We kijken naar buiten en zien wederom een dik wolken pakket rond Chamonix. 
Het weerbericht meldt ons dat het nog wel eens kan gaan opklaren die middag. Het 
lijkt ons het beste eerst maar weer eens wat te pesten. Rond 10 uur en weinig 
verbetering wat betreft het weer, besluiten we om naar Aiguille du Midi (3842 
m.) te gaan om wat te acclimatiseren. Als een van de weinige zitten we in de 
cabine lift die ons brengt naar een koud en mistig bovenstation. We zien hier 
dat het heel veel heeft gesneeuwd de afgelopen dagen. We drinken en pesten wat, 
totdat het weer gaat opklaren. <br>
Rond het middaguur zien wij voorzichtig de zon te voorschijn komen. Het moment 
om op de terrassen te gaan zitten. Sporadisch zien we een cordee lopen over de 
Vallée Blanche gletsjer. Het plan is om vanuit de Aiguille du Midi over de 
beruchte kam richting de Cosmique hut te lopen vanwaar we de Cosmique ridge 
beklimmen. Op het moment is het weer er te slecht voor. Er ligt veel te veel 
sneeuw waardoor eigenlijk niemand over deze Ridge klimt. Nadat wij contact 
hebben gehad met onze gids, Gilles, en het weerbericht hebben bekeken wordt 
besloten om de 15<sup>e</sup> te beginnen met de klim naar de Mont Blanc i.p.v. 
de 16<sup>e</sup>. De oefentocht over de Cosmique Ridge besluiten we helaas af 
te zeggen. Ook gaan we via een andere route, de Normal route, richting de top. 
Onze beslissing wordt bevestigd wanneer wij een cordee via de Cosmique hut naar 
de top zien lopen. Deze staan lange tijd stil bij een overhangend stuk sneeuw 
waarna zij terugkeren. Gilles verzekert ons dat het geen probleem is met de hut, 
iets wat ons zeer verbaast als wij van andere horen dat ze weken van te voren al 
te horen kregen dat de hut vol zat.</p>
<p class="MsoNormal">Aan het einde van de dag klaart het helemaal op waardoor we 
voor het eerst de Mont Blanc kunnen zien. Na wat foto’s te hebben gemaakt 
besluiten we naar beneden te gaan. Veel Aziaten zijn in de middag naar boven 
gegaan om allemaal zeer veel foto’s te maken met hun handen in de bekende 
‘peace’ houding.</p>
<p class="MsoNormal">Die avond gaan we vroeg de tent in daar we de volgende 
ochtend 7 uur hebben afgesproken met de gids.</p>
<p class="MsoNormal"><b>15/7</b></p>
<p class="MsoNormal">6 uur gaat de wekker. Snel douchen en bij de bakker wat te 
eten halen. Om 7 uur ontmoeten we onze gids, Gilles. Hij neemt ons mee richting 
een kleine telecabine waarna een treintje ons brengt bij Nid d’Aigle (2372 m.). 
Hier begint onze tocht die moet gaan eindigen op het dak van de Alpen. Een 
rustige wandeling over de rotsen brengt ons bij de hut Tette Rouse (3167 m.). 
Wel merken we dat er zeer veel sneeuw gevallen is de afgelopen dagen. Andere 
groepen hebben zich hier al aangelijnd en lopen op stijgijzers. Gilles vindt dat 
nog niet nodig.</p>
<p class="MsoNormal">We lunchen wat en kunnen vanaf deze hut onze eindbestemming 
zien van de dag: Refuge du Goûter. Onder deze hut zien we de route lopen over 
rotsen met veel ijs en sneeuw ertussen.</p>
<p class="MsoNormal"><img border="0" src="Alle foto's\Overig 2008 Mont Blanc door Reinier Deiters\MB3.jpg" width="576" height="768"><br>
Foto: Ik sta hier klaar voor de klim met op de achtergrond de Aiguille de 
Bionnassay.</p>
<p class="MsoNormal">Het begin van deze klim moeten we traverseren over de Grand 
Couloir. Een traverse over een stijl ijsvlak waar vallend puin naar beneden 
valt. Engelsen die we ontmoeten noemen dit de ‘Bowling Area’. De bergklimmers 
die traverseren zijn dan de kegels en de stenen de bowlingballen. Het stuk tot 
aan de hut is een redelijk zwaar stuk met veel klim en klauter werk. Vermoeid 
maar zeer voldaan komen we rond half 5 aan in de hut. Het is hier redelijk druk 
maar we hadden verhalen gehoord over complete chaos. Deze blijkt enigszins uit 
te blijven, waarschijnlijk door het slechte weer de dagen er voor en er na. Rond 
achten vinden we het mooi geweest en gaan we richting bed. Derk moet die avond 
regelmatig de sanitaire voorzieningen bezoeken en ikzelf heb last van de hoogte 
(hoofdpijn). Slapen komt er niet echt van. </p>
<p class="MsoNormal"><img border="0" src="Alle foto's\Overig 2008 Mont Blanc door Reinier Deiters\MB4.jpg" width="768" height="576"><br>
Foto: Gilles, Ik en Derk in de Refuge du Gouter tijdens het 'diner'.</p>
<p class="MsoNormal"><b>16/7</b></p>
<p class="MsoNormal">Rond twaalven gaan de eersten opstaan om zo een zonsopgang 
te hebben op de top. Wij hadden gepland rond drieën te vertrekken. Als ook wij 
om half 2 besluiten op te staan regelt Gilles dat het ontbijt er snel staat. Met 
zeer veel moeite proberen we zoveel mogelijk te eten hetgeen niet makkelijk is 
midden in de nacht. </p>
<p class="MsoNormal"><img border="0" src="Alle foto's\Overig 2008 Mont Blanc door Reinier Deiters\MB5.jpg" width="768" height="576"><br>
Foto: Derk en ik klaar voor vertrek. Dit is rond 2 uur in de nacht. Om ons heen 
de bekende hutten bedden.</p>
<p class="MsoNormal">Uiteindelijk gaan wij rond half 3 als een van de laatsten 
weg uit de hut. De tocht begint met een stukje dalen hetgeen zeer irritant is 
als je beseft dat je een groot stuk moet stijgen. In het donker lopen we met 
hoofdlamp op naar de top van de Dôme du Goûter. Halverwege deze klim komen we 
een groep, kompleet gehuld in ‘The North Face Himalayan outfit’, Koreanen tegen. 
Zeer vermoeid besluiten deze een pauze in te lassen op het pad. Gilles zegt er 
direct wat van op een boze manier waarop een Koreaan direct reageert:”Sir, when 
you want to overtake you have to go around us”. Gelukkig kan Gilles amper Engels 
en begrijpt hij het niet. Derk en ik zagen een woede uitbarsting al voor ons.</p>
<p class="MsoNormal"><img border="0" src="Alle foto's\Overig 2008 Mont Blanc door Reinier Deiters\MB6.jpg" width="576" height="768"><br>
Foto: Ik tijdens een pauze ergens midden in de nacht.</p>
<p class="MsoNormal">Rond 5 uur komen we op de top van de Dôme du Goûter aan. 
Het begint een beetje licht te worden. We besluiten wat te drinken om vervolgens 
weer door te gaan. Wederom moeten we een stukje afdalen om vervolgens een stijl 
stuk te stijgen langs de Bivak Vallot (4362 m.). Beiden hebben we niet veel last 
van de hoogte en ook onze conditie is in orde. </p>
<p class="MsoNormal"><img border="0" src="Alle foto's\Overig 2008 Mont Blanc door Reinier Deiters\MB7.JPG" width="768" height="576"><br>
Foto: De schaduw van de Mont Blanc over het dal, half 5 in de ochtend.</p>
<p class="MsoNormal">Na het Bivak te zijn gepasseerd beginnen we aan de laatste 
klim met daarin steile verraderlijke stukken over een kam. Af en toe zien we de 
resultaten van mensen die de hoogte niet meer aankunnen in de sneeuw. In een 
zeer constant tempo lopen we naar de top. De laatste meters duren eindeloos. 
Naar mijn idee waren we echt bijna bij de top als het nog een goed half uur 
duurt. Blij zijn wij dan ook als we om half 8 eindelijk aankomen op de top. Een 
strak blauwe lucht geeft ons een waanzinnig uitzicht over de Alpen. Als we goed 
kijken zien we ook het meer van Geneve. </p>
<p class="MsoNormal"><img border="0" src="Alle foto's\Overig 2008 Mont Blanc door Reinier Deiters\MB8.JPG" width="768" height="576"><br>
Foto: Hetgeen waar het allemaal om draait, het bereiken van de top.</p>
<p class="MsoNormal">Gilles geeft ons ongeveer een kwartier de tijd om van het 
uitzicht te genieten en even wat te eten. </p>
<p class="MsoNormal">De terugtocht begint zeer snel. Bijna rennend gaan we 
richting de Dôme du Goûter, waar we op de top de inmiddels uitgedunde groep 
Koreanen tegenkomen. We zeggen ze vriendelijk gedag, hoewel we alledrie niet 
verwachten dat zij in hun missie zullen slagen. Het eerste stuk hebben we 
letterlijk in 30 minuten overbrugt. We gaan snel door naar de hut waar Gilles 
geen echte pauze wil houden om zo voor de drukte het klim stuk af te dalen. Het 
klimstuk gaat ons zeer makkelijk af en we zijn dan ook snel in de Tete Rousse 
hut waar we onszelf trakteren op een groot bord pasta bolognese. Naar ons idee 
hebben we een waanzinnige tocht gehad en hebben het idee dat we er zijn. Als we 
aan het laatste stuk beginnen richting het treinstation mogen de touwen en 
stijgijzers af en loopt iedereen in zijn eigen tempo. Mijn voeten willen het 
liefst terug naar de hut. Deze zijn niet zo bedreven in het dalen. Al snel 
blijkt dat ik op dit stuk weinig tempo meer kan maken. Gilles gaat als een echte 
steenbok in rap tempo naar beneden en Derk kan hem redelijk volgen. Ikzelf blijf 
redelijk achter waardoor Gilles besluit de Trein niet te reserveren daar hij 
verwacht te laat te komen. Blijkbaar moet dit daar het een zeer populair 
treintje is. Uiteindelijk kom ik rond twee voor half drie op het overvolle 
station aan en zoek mijn weg naar Gilles en Derk. Als Gilles mij ziet gaat hij 
direct naar de machinist. Dit is een goede bekende van hem. Deze roept wat naar 
de conducteur zodat we direct in de trein kunnen stappen van half drie. Op een 
overvol station lopen we langs de lange rij met verbaasde mensen zo de eigenlijk 
al dichte trein in. Daar deze een maal per uur gaat zijn wij zeer blij met onze 
Gilles. Deze kleine gids is een ware ambassadeur en kent werkelijk waar overal 
wel iemand. Iedereen groet hem en overal worden handjes uitgedeeld door hem. In 
hutten loopt hij direct de keuken voor een praatje. Het wordt ons nu ook 
duidelijker hoe hij zo makkelijk de hut heeft kunnen verzetten. Leuk ook om te 
vermelden is het feit dat Gilles ook de gids is geweest van onze beiden vaders 
tijdens mooie skitochten in de omgeving.</p>
<p class="MsoNormal">Gilles zet ons uiteindelijk met z’n auto af op de camping 
waar we compleet gesloopt zijn. Om de overwinning te vieren besluiten we te gaan 
kaas fonduen. &nbsp;Vrij snel na het eten vallen we eigenlijk in slaap van de zware 
tocht die we gehad hebben. We besluiten naar de tent te gaan.</p>
<p class="MsoNormal">Na nog anderhalve dag onszelf te hebben vermaakt in 
Chamonix kunnen we terugkijken op een zeer succesvolle week. Ondanks dat onze 
hoop de top te halen in het begin volledig weg was door het weer en wij zaten te 
denken hoe het is om een week in Chamonix te zijn en de Mont Blanc niet eens te 
zien, maakt de uiteindelijke tocht werkelijk waar alles goed. Waanzinnig vonden 
wij het beiden. Wij hopen dan ook verder te gaan met deze prachtige sport. Het 
heeft mij in ieder geval nog enthousiaster gemaakt hetgeen mede mogelijk is 
gemaakt door het Frits Deiters Fonds. Zeer veel dank hiervoor.</p>

</body>

</html>
