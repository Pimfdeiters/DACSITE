<html>

<head>
<meta http-equiv="Content-Language" content="nl">
<meta http-equiv="Content-Type" content="text/html; charset=windows-1252">
<title>Kilimanjaro</title>
<style>
<!--
 p.MsoNormal
	{mso-style-parent:"";
	margin-bottom:.0001pt;
	font-size:12.0pt;
	font-family:"Times New Roman";
	margin-left:0cm; margin-right:0cm; margin-top:0cm}
-->
</style>
</head>

<body bgcolor="#FFFF80">

<p><font face="Times New Roman">Mount Kilimanjaro 2006</font></p>
<hr>
<p class="MsoNormal">&nbsp;</p>
<p class="MsoNormal">&nbsp;</p>
<p class="MsoNormal"><font size="3">Het beklimmen van de Kilimanjaro, de hoogste 
berg van Afrika, stond al jaren op onze lijst van ‘dingen die we willen doen’. 
Toen een van onze vrienden ging trouwen in Tanzania, was dat de perfecte 
gelegenheid om van tevoren de ‘Kili’ te beklimmen. </font></p>
<p class="MsoNormal"><font size="3">&nbsp;</font></p>
<p class="MsoNormal"><b>De voorbereiding</b></p>
<p class="MsoNormal"><font size="3">De Kilimanjaro is hoog. 5895 meter. En de 
weg naar de top is lang. Dus je moet een beetje goed beslagen ten ijs komen. 
Daarvoor hebben we ten eerste een paar maanden aan onze conditite gewerkt. Veel 
sprintjes getrokken en uren op de loopband omhoog lopen, steeds sneller en 
steiler. Ten tweede hebben we het nodige aan materiaal aangeschaft: 
water-drink-zakken, een hele thermo-outfit, slaapzakken voor bij -10 graden, 
speciale vochtafstotende sokken, wanten, koplampen etc.&nbsp; Want hoewel de klim 
geen technisch hoogstandje is, is het wel heel koud daarboven.</font></p>
<p class="MsoNormal">&nbsp;</p>
<p class="MsoNormal"><b>De wandeling</b></p>
<p class="MsoNormal"><font size="3">21 mei: 1600-2700 meter, 5 uur</font></p>
<p class="MsoNormal"><font size="3">We verzamelen bij het begin van Kilimanjaro 
National Park: Koen en ik, en ons begeleidend team van maar liefst 8 (!) 
Afrikaanse mannen: onze gids Safi, de assistent-gids, de kok, en de 5 dragers (‘porters’). 
Vaak dragen porters meer dan de 25 kilo die ze mogen dragen, en de tour operator 
strijkt daarbij op z’n Afrikaans de uitgespaarde loonkosten op. Dat zal in ons 
geval niet zo zijn, lijkt ons. </font></p>
<p class="MsoNormal">&nbsp;</p>
<p class="MsoNormal">
<img border="0" src="Alle foto's\Overig 2006 Mount Kilimanjaro door Evelien Deiters\Mount Kilimanjaro 2006 foto 1.JPG" width="692" height="519"></p>
<p class="MsoNormal">Foto: Koen bij het begin van het park.</p>
<p class="MsoNormal">&nbsp;</p>
<p class="MsoNormal"><font size="3">Deze eerste dag is een <i>stroll in the park</i>: 
een heerlijk pad door een prachtig, fonkelend vruchtbaar regenwoud in duizend 
kleuren groen. We zien aapjes en horen gekke vogelgeluiden.</font></p>
<p class="MsoNormal">&nbsp;</p>
<p class="MsoNormal">
<img border="0" src="Alle foto's\Overig 2006 Mount Kilimanjaro door Evelien Deiters\Mount Kilimanjaro 2006 foto 2.JPG" width="692" height="519"><br>
Foto: Koen en Evelien aan het lopen.</p>
<p class="MsoNormal">&nbsp;</p>
<p class="MsoNormal">
<img border="0" src="Alle foto's\Overig 2006 Mount Kilimanjaro door Evelien Deiters\Mount Kilimanjaro 2006 foto 3.JPG" width="692" height="519"><br>
Foto: Koen met de gids, de Kilimanjaro op de achtergrond.</p>
<p class="MsoNormal">&nbsp;</p>
<p class="MsoNormal"><font size="3">’s Avonds bij de hutten kijken we naar 
miljoenen sterren boven ons hoofd en slapen heerlijk met zijn tweeen in een 
vierpersoons hutje. Hier in Afrika geen lange bakken met matrassen en 
schetenlaters zoals tijdens de DAC-tochten in Zwitserland!&nbsp; </font></p>
<p class="MsoNormal"><font size="3">&nbsp;</font></p>
<p class="MsoNormal"><font size="3">22 mei: 2700-3700 meter, 5 uur</font></p>
<p class="MsoNormal"><font size="3">We verlaten de jungle en betreden het alpine 
moorland. Onderweg praten we veel met onze gids Safi over het leven in Tanzania. 
Dit bijkt een hele leuke bijkomstigheid van de beklimming te zijn: we leren van 
ons team van alles over het leven, de politiek, de grappen en de problemen in 
Tanzania.</font></p>
<p class="MsoNormal"><font size="3">Hoewel de hutten op 3700 meter liggen, lopen 
we tot 4000, het motto ‘ walk high, sleep low’ volgend. We krijgen, zoals zal 
blijken iedere dag, super lekker eten met veel verse groenten en fruit. Zelfs 
watermeloenen, toch niet bekend om hun rijkheid aan voedingstoffen, zijn de berg 
op gesleept...</font></p>
<p class="MsoNormal"><font size="3">&nbsp;</font></p>
<p class="MsoNormal"><font size="3">23 mei : 3700 -4500-3700 meter, 5 uur</font></p>
<p class="MsoNormal"><font size="3">Vandaag is acclimatiseringsdag: we slapen in 
dezelfde hot. We lopen naar een schitterend uitzichtpunt, waarbij we het pad 
naar de top al kunnen zien. Koen en ik zijn nog nooit zo hoog geweest. Wij 
hebben voor de Marangu-route gekozen, ook wel de Coca-Cola route genoemd vanwege 
z’n populariteit. Het schijnt de makkelijkste route te zijn en de enige met 
hutten. Op de andere routes slaap je in tenten. Omdat het regenseizoen is in 
april en mei, hebben we voor de hutten gekozen. We hebben veel geluk want het 
regent niet, er zijn weinig andere mensen en de prijzen zijn lager.&nbsp;&nbsp; </font>
</p>
<p class="MsoNormal">&nbsp;</p>
<p class="MsoNormal">
<img border="0" src="Alle foto's\Overig 2006 Mount Kilimanjaro door Evelien Deiters\Mount Kilimanjaro 2006 foto 4.JPG" width="692" height="519"></p>
<p class="MsoNormal">Foto: Evelien bij een hut.</p>
<p class="MsoNormal"><font size="3">&nbsp;</font></p>
<p class="MsoNormal"><font size="3">24 mei 3700- 4680 meter, 6 uur</font></p>
<p class="MsoNormal"><font size="3">De spanning begint te stijgen. We houden ons 
veel bezig met de hoogte en alle mogelijke uitwerkingen die dat op ons kan 
hebben: hoogteziekte, opzwellend hoofd, hoofdpijnen en de vraag: als de een het 
niet gaat redden naar de top, gaat de ander dan wel? Samen met onze nieuwe 
Australische vrienden, een dokter en een farmaceut, bespreken we de voor- en 
nadelen van allerlei medicijnen. Koen slikt al dagen Diamox, een 
anti-hoogteziekte-pil, maar deze heeft allerlei bijwerkingen waardoor ik het 
niet slik. </font></p>
<p class="MsoNormal"><font size="3">De wandeling vandaag leidt ons door alpine 
woestijn. We voelen aan onze ademhaling dat we al op grote hoogte zijn en we 
lopen langzaam. Een paar mensen, die de top niet hebben gehaald, passeren ons. 
Als we om 15.00 aankomen bij de hut klimmen we nog iets hoger en dan worden we 
gebriefd door Safi. Safi is niet zomaar een gids, geen stugge Zwitser maar een 
hele leuke, stoere Afrikaan, zo iemand die je graag als vriend hebt. Hij 
twijfelt er geen moment aan dat we de top gaan halen en wil niets liever dan in 
een kringetje <i>yells</i> uitroepen. Maar wij willen snel slapen. Want vannacht 
begint de beklimming naar de top.......</font></p>
<p class="MsoNormal"><font size="3">&nbsp;</font></p>
<p class="MsoNormal"><b>De top</b></p>
<p class="MsoNormal"><font size="3">24-25 mei: 4680-5895, 7 uur</font></p>
<p class="MsoNormal"><font size="3">Om 23.30 staan we op. Het is koud, we zijn 
een beetje moe en nogal hyper. Skipak aan en alle kleren die we hebben, 
inclusief lampje op ons hoofd. Heel langzaam beginnen we in het pikdonker te 
lopen. </font></p>
<p class="MsoNormal">&nbsp;</p>
<p class="MsoNormal">
<img border="0" src="Alle foto's\Overig 2006 Mount Kilimanjaro door Evelien Deiters\Mount Kilimanjaro 2006 foto 5.JPG" width="692" height="519"><br>
Foto: De schaduw van de Kilimanjaro over het dal.</p>
<p class="MsoNormal">&nbsp;</p>
<p class="MsoNormal"><font size="3">Mijn hoofd, dat eerder vandaag begonnen is 
met bonken, bonkt nog harder. Terwijl al onze wandelingen hiervoor heel lekker 
gingen, lijkt het wel alsof we tegen een muur oplopen. Zo steil. En onze voeten 
glijden steeds weg door de morene steentjes. Het duurt uren en hoezeer ik mezelf 
probeer af te leiden, ik kan me nergens op concentreren. De batterijtjes in onze 
MP3-spelers bevriezen. Als we even pauzeren, val ik telkens meteen staand in 
slaap. Ik kan ook niet meer recht lopen; ik zwalk tussen mijn twee stokken heen 
en weer. Koen daarentegen stapt stevig door. Ik focus alleen nog maar op de 
voeten van onze gids Safi. Als we vragen ‘hoe lang nog’ krijgen we van Safi 
steevast te horen dat het nog uuuuren duurt. Maar toch is Safi onze held en onze 
lifeline, door zijn prachtige Afrikaanse gezang, vrolijkheid en optimisme. En 
dan, na 5 uur, komen we bij de Gilman’s point, op de kraterrand op 5600 meter. 
Blijdschap! De kwelling van de muur is over! Nu nog maar 1,5 uur, veel minder 
steil, over de rand, over glestjers. De zon komt op, en we hebben zoveel geluk: 
het waait niet en het vriest maar een beetje. Soms vriest het wel&nbsp; -20 hier, 
maar niet vandaag. En dan, om 6.30, staan we op Uhuru Peak, het hoogste punt van 
Afrika, heel ver boven de wolken en de lucht is feloranje, -rood en –geel. <i>We 
made it</i> !!!! Bijna 6 kilometer !</font></p>
<p class="MsoNormal">&nbsp;</p>
<p class="MsoNormal">
<img border="0" src="Alle foto's\Overig 2006 Mount Kilimanjaro door Evelien Deiters\Mount Kilimanjaro 2006 foto 6.JPG" width="692" height="519"><br>
Foto: Evelien en Koen op de top.</p>
<p class="MsoNormal"><font size="3">&nbsp;&nbsp;&nbsp; </font></p>
<p class="MsoNormal"><font size="3">En dan moet je weer naar beneden......we 
glijden van de muur af in een soort ski-bewegingen (het was inderdaad heel 
steil), en komen aan het eind van de middag aan bij de hut op 3700 meter. De 
volgende dag staan we alweer beneden. Wat een fantastische tocht. Veel dank aan 
het Frits Deiters Fonds voor de bijdrage aan deze&nbsp; trip, en speciaal voor de 
snelle afhandeling. Wat mooi dat dit fonds er is! </font></p>
<p class="MsoNormal"><font size="3">&nbsp;</font></p>
<p class="MsoNormal"><b><font size="3">Voor tips</font></b></p>
<p class="MsoNormal"><font size="3">Als je ook deze tocht wilt doen en vragen 
hebt, kun je me mailen op
<a style="color: blue; text-decoration: underline; text-underline: single" href="mailto:evelien_deiters@hotmail.com">
evelien_deiters@hotmail.com</a>. Wij hadden bijvoorbeeld een geweldige gids die 
ik je van harte aanbeveel.</font></p>

</body>

</html>
