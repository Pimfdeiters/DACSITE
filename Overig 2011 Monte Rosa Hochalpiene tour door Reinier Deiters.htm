<html>

<head>
<meta http-equiv="Content-Language" content="en-us">
<meta http-equiv="Content-Type" content="text/html; charset=windows-1252">
<title>Monte Rosa Hoogalpiene tour 2011</title>
</head>

<body bgcolor="#FFFF80">

<p><font size="4">Monte Rosa Hoogalpiene tour 2011</font></p>
<hr>
<p class="MsoNormal"><i>11 Augustus</i></p>
<p class="MsoNormal">Na werk rijden Derk Egeler en ik met de auto richting 
Zermatt. Rond een uur of 12 stoppen we bij een simpel autobahn hotel in 
Duitsland voor een overnachting</p>
<p class="MsoNormal"><i>12 Augustus</i></p>
<p class="MsoNormal">Rond 7 uur staan we op om door te rijden naar Zermatt. In 
Tasch zetten we de auto neer om zo het laatste stukje met de trein te kunnen 
pakken.&nbsp; Zermatt is een Autovrij dorp namelijk. In zermatt duiken we direct de 
VVV in om een hotel te regelen.<br>
Vervolgens gaan we de eerste meters maken in de bergen. De Trift hut is onze 
eerste bestemming. Een kleine 2 uur lopen vanaf Zermatt om vervolgens, na een 
cola te hebben gedronken, in een uurtje weer af te dalen. Die avond gaan we 
lekker uit eten. Dat Zwitserland duur was wisten we, echter de huidige koers 
Euro - Franc (bijna 1 op 1) maakt het wel heel erg duur. Een pizza onder de 20 
Franc is onvindbaar. </p>
<p class="MsoNormal"><i>13 Augustus</i></p>
<p class="MsoNormal">Vandaag is ons doel om naar de start van de klimroute van 
de Matterhorn te gaan. Ooit moeten we deze berg nog eens gaan bedwingen.<br>
We nemen de lift richting omhoog om vanaf daar te traverseren richting de 
Hornlihut op ca. 3100 m.<br>
Hoe dichter we bij de hut komen hoe drukker het wordt. Veel toeristen op gympen 
die een naar de voet van de Matterhorn willen. De lastigste stukken zijn 
voorzien van vaste touwen. <br>
We zijn naar de onderkant van de Graat gelopen waar de klim naar de Matterhorn 
echt begint. De gehele graat is voorzien van vaste touwen. Dit zorgt voor wat 
extra veiligheid maar maakt hem alles behalve makkelijk. Binnen 5 jaar willen we 
deze reus beklommen hebben. Vlak voordat we weg gaan komt er nog een helikopter 
van Air Zermatt over vliegen met een gids eronder hangend op weg richting de 
top. Op ca. 4200 m. hoogte halen ze 2 klimmers van de berg die totaal uitgeput 
leken. Zag er vrij spectaculair uit. Die avond onszelf getrakteerd op een goed 
bord Zwitserse Crôute.</p>
<p class="MsoNormal">
<img border="0" src="Alle foto's\Overig 2011 Monte Rosa Hochalpiene tour door Reinier Deiters\monterosa2011-1.jpg" width="665" height="499"><br>
Foto: start van de route naar de Matterhorn.</p>
<p class="MsoNormal"><i>14 augustus</i></p>
<p class="MsoNormal">Vandaag gaat het beginnen. We hebben 9 uur met de gids 
afgesproken bij het dal station van de Klein Matterhorn bahn. Ook is er een 
derde deelnemer. Een nederlandse vent van rond de 35 genaamd Paul. Het doel voor 
die dag is de Breithorn Ost und West Gipfel. We gaan direct omhoog richting de 
Klein Matterhorn. Het weer ziet er niet goed uit. Veel dreigende wolken. 
Ongeveer drie kwartier onder de top geeft de gids, &nbsp;de Oostenrijkse Werner, aan 
dat hij het weer te dreigend vindt en naar de hut wilt. Uiteindelijk wordt het 
dichte mist maar de onweer blijft uit. Een lange middag hadden we in de Rifugio 
Guide Della Val D’ayas. Al onze hutten liggen in Italie, goed eten gegarandeerd 
dus!!</p>
<p class="MsoNormal"><i>15 augustus</i></p>
<p class="MsoNormal">Vandaag staat de Pollux op het programma. Het weer is 
slecht, er is weinig zicht. We besluiten in de ochtend nog even te wachten. 
Uiteindelijk gaan we rond 8 uur toch maar richting de berg. Vanaf ongeveer 3700 
meter begint het rotsklimmen. Een uitdagend stuk van ongeveer een anderhalf uur 
waarbij de gids ons telkens zekerde. Na het rotsklimmen is er nog een kleine 
graat waar je over moet om de top te bereiken. &nbsp;Eenmaal op de top hadden we geen 
uitzicht. De top is verder ook zeer klein en het weer was slecht waardoor we 
hier heel kort zijn gebleven.&nbsp; Wederom het stuk rotsklimmen maar dan de andere 
kant op. Stukken abseilen waarbij de gids ons zekerde. Al met al een mooie 
uitdagende eerste top van de week. Daarna weer terug naar de mooi hut met lekker 
eten.</p>
<p class="MsoNormal">
<img border="0" src="Alle foto's\Overig 2011 Monte Rosa Hochalpiene tour door Reinier Deiters\monterosa2011-2.jpg" width="526" height="701"><br>
Foto: Over de rotsen richting de top van de Pollux.</p>
<p class="MsoNormal"><i>16 augustus</i></p>
<p class="MsoNormal">Vandaag staat de Castor op het programma. Ca. 2,5 uur 
sneeuwstampen voordat de Castor echt begint. Een steile sneeuwklim met een stuk 
blauw ijs ertussen. Laatste stuk is een smalle lange graat. Bepaalde stukken van 
de graat waren dusdanig smal dat je je voeten niet naast elkaar kon zetten. 
Hadden mooi weer deze dag. Die middag door naar de Rifugio Quintina Sella. Een 
mooie iets grotere hut.</p>
<p class="MsoNormal"><i>17 augustus</i></p>
<p class="MsoNormal">Vandaag zou een hele zware dag gaan worden. Vier 4000ers 
gaan we beklimmen en we moeten een stukje ijsklimmen over een passage onder de 
Lyskamm. <br>
Het begint met een uurtje lopen naar de neus van de Lyskamm, genaamd Naso. Een 
stuk ijs van ongeveer 60 graden. De Gids wil dit stuk volledig uitzekeren 
waardoor we over deze 80 meter ruim een half uur doen. Elke keer gaat de gids 
voorop, hij schroeft zich na elke 20 meter vast in het ijs om ons zo gezekerd 
naar boven te laten. Wij worden dan vastgezet aan de ijsschroeven en de gids 
gaat weer 20 meter verder. Het waaide extreem hard waardoor we onze helmen 
opdeden, op aanraden van de gids. Later begrepen we pas waardoor. Bij elke 
windstoot kregen we brokken ijs op ons hoofd.<br>
Al met al een mooi en leerzaam stuk, echter we moesten nog 4 bergen beklimmen. 
Een lang stuk sneeuwstampen volgde er naar de onderkant van de kam van de 
Ludwigshohe. Een stuk van ongeveer 25 minuten over een graat leidde ons naar de 
top. Zo’n smalle graat met aan beide zijde extreme afgronden is iets wat nog 
niet echt wil wennen. De eerste van de 4 was bereikt. Mooi uitzicht hadden we op 
de Lyskamm, Mont Blanc, Gran Paradiso, Matterhorn etc. Na een paar minuten op de 
top snel weer naar beneden om door te kunnen naar de volgende top, de Corno 
Nerro. Deze berg is niet moeilijk te bereiken, alleen de laatste 30 a 40 meter 
zijn bijzonder stijl en de top geeft zeer weinig ruimte weg. Een beetje onwennig 
(uitzicht op een afgrond van honderden meters richting Italie) hebben we snel 
een foto gemaakt om weer naar beneden te kunnen. Toen door naar de Balmenhorn. 
Dit is een rotsbergje waarbij het laatste stuk voorzien is van ladders. Op de 
top staat een heel groot Jezus beeld en er is een klein bivak. <br>
de vermoeidheid begon een klein beetje op te komen. Enkel nog de Pyramide 
Vincent stond nog op het programma. Een makkelijke sneeuwberg alleen wel weer 
meer dan anderhalf uur sneeuwstampen. Op de top waren we redelijk gesloopt. We 
konden het dan ook niet meer opbrengen een topfoto te maken. Toen nog een lange 
gletsjer afdaling naar de Rifugio Gniffetti.<br>
Na onze schoenen uit te hebben getrokken hebben we direct een grote plank met 
kazen en Italiaanse vleeswaren en 4 bier besteld. Ligt vermoeid maar zeer 
voldaan vonden we dat we dit wel verdient hadden. Na drie biertjes besloten we 
maar even op bed te gaan liggen om wat nachtrust in te halen. Slapen op ca. 3700 
meter is toch altijd een stuk minder dan thuis. Die avond kregen we een goed 4 
gangen diner voorgeschoteld. De gastvrouw (Rosi) stelde onze aanwezigheid zo op 
prijs dat we rode wijnen van haar cadeau kregen. Toen we aangaven dat we wilden 
gaan slapen kwam ze direct met een fles Genepi aanzetten. Een lokale sterke 
drank. Uit beleefdheid dronken we dit op om vervolgens goed te gaan slapen.<br>
<br>
<img border="0" src="Alle foto's\Overig 2011 Monte Rosa Hochalpiene tour door Reinier Deiters\monterosa2011-3.jpg" width="648" height="486"><br>
Foto: De top van de Corno Nerro. </p>
<p class="MsoNormal">&nbsp;<i>18 augustus</i></p>
<p class="MsoNormal">Vandaag staan er 3 toppen op het programma. Wederom een 
zware dag dus. We beginnen met de Parotzspitze. De tocht hier heen leek 
eindeloos. De tactiek van de gids is om het tempo laag te houden en zo min 
mogelijk te pauzeren. In het begin irriteerde dit ons af en toe. Later zagen we 
wel in dat we het hierdoor een stuk langer konden vol houden. <br>
Uiteindelijk bij de Parotzspitze aangekomen besloten we om deze te overschrijden. 
Een mooi graat leidde ons tot ca. 4400 meter. Wederom uitzicht op alle grote 
bergen van Europa.<br>
Hierna was het de beurt aan de Zumsteinspitze, de hoogste berg van de week met 
een hoogte van 4563 meter. Laatste stukje van deze klim was een stukje rotsen. 
Al met al niet een al te lastige berg enkel de tocht er heen was lang. Vanaf de 
top wederom een waanzinnig uitzicht. Als laatste berg van deze dag stond de 
Signalkuppe op het programma. Deze berg is 4554 meter hoog en wat het wel 
bijzonder maakt is het feit dat we op de top gaan slapen. Om een voor mij niet 
duidelijke reden hebben ze ooit het besluit genomen op de top een kleine hut, 
Rifugio Margheritta, te bouwen. Eigenlijk is het waanzin om op zo’n hoogte, 
zonder bergen in de omgeving die substantieel hoger zijn, een hut te bouwen.&nbsp; 
Wel is het absoluut een ervaring. Rond een uur of 4 ging het hier onweren en 
hagelen wat eigenlijk de hele nacht heeft doorgezet. Hoogte ziek werden we niet 
echt maar een goede nachtrust hebben we ook niet gehad. Al met al een uur of 4 
geslapen.</p>
<p class="MsoNormal">
<img border="0" src="Alle foto's\Overig 2011 Monte Rosa Hochalpiene tour door Reinier Deiters\monterosa2011-4.jpg" width="768" height="576"><br>
Foto: op de top van de Zumbsteinspitze met op de achtergrond de Lyskamm. 
Helemaal rechts de Matterhorn (in de wolken).</p>
<p class="MsoNormal"><i>19 augustus </i></p>
<p class="MsoNormal">&nbsp;In de ochtend lag er een verse nieuwe laag sneeuw rond de 
hut. Uitzicht hadden we niet want het was heel erg mistig en het stormde. 
Volledig aangekleed met alles wat we mee hadden zijn we richting 4000 meter 
afgedaald. Daar was het weer iets milder waardoor we even konden rusten. Toen 
een hele lange gletsjer afdaling richting de Monte Rosa hut. Deze is 2 jaar 
geleden gebouwd (de oude Monte Rosa hut hebben ze 2 maanden geleden opgeblazen) 
en is wellicht wel de aller lelijkste hut die de Alpen rijk is. Het schijnt 
allemaal heel duurzaam te zijn maar ze hebben absoluut niet gekeken om dit 
‘ruimteschip’ een beetje een stijlvol uiterlijk te geven. Hier hebben we even 
wat gedronken om vervolgens nog 2,5 uur langs gletsjerspleten te moeten lopen/springen 
voordat we het laatste stukje met de trein naar Zermatt konden.<br>
Gezien het feit dat we veilig en zonder schade in Zermatt stonden was het onze 
beurt om de gids te trakteren op een welverdiende uitgebreide lunch. <br>
We waren allemaal redelijk gaar maar zeer voldaan na deze mooie week in de 
bergen. Voor de Alpen hebben we een (te lange) to-do list gemaakt maar ook 
buiten de alpen willen absoluut mooie toppen gaan bedwingen. <br>
Veel dank voor de ontvangen subsidie. Zermatt is een verschrikkelijk duur dorp 
maar onvermijdelijk wil je bovenstaande bergen bedwingen. Door het Frits Deiters 
Fonds werd het een stuk dragelijker. </p>
<p class="MsoNormal">&nbsp;</p>
<p class="MsoNormal">&nbsp;</p>

</body>

</html>
