<html>

<head>
<meta http-equiv="Content-Language" content="en-us">
<meta http-equiv="Content-Type" content="text/html; charset=windows-1252">
<title>Nieuwe pagina 2</title>
</head>

<body bgcolor="#FFFF80">

<p>Peak Lenin 2014<br>
&nbsp;</p>
<hr>
<p class="MsoNormal"><b><span style="font-size: 14.0pt; line-height: 115%">Peak 
Lening 2014</span></b></p>
<p class="MsoNormal"><u>19/20/21 juli</u></p>
<p class="MsoNormal">Op zaterdag eten Derk en ik nog even met onze ouders in 
Amsterdam alvorens we op Schiphol worden afgezet voor een vlucht via Moskou en 
Bishkek naar Osh, een plaats in het zuiden van Kirgizië.&nbsp; Het inchecken was nog 
even spannend met de ca. 80 kilo die we meenemen maar dat gaat allemaal goed. 
Aeroflot brengt ons in 2 vluchten naar Bishkek waar we Anton ontmoeten, de 3<sup>e</sup> 
persoon die onze expeditie gaat vergezellen. Vanaf Bishkek hebben we nog een 
kleine vlucht naar Osh waar een 'jeep' staat te wachten om ons in 8 uur naar de 
voet van de Peak Lenin te brengen. </p>
<p class="MsoNormal"><img border="0" src="Alle foto's\Overig 2014 Peak Lenin door  Reinier Deiters\Peak Lenin foto 1.jpg" width="615" height="461"><br>
Foto: De ‘jeep’ die ons vervoerde van Osh naar Peak Lening Base Camp.</p>
<p class="MsoNormal">In en rond Osh viel ons gelijk op dat we redelijk wat 
Westerse busjes zagen. Bejaardenbusjes die in Nederland niet meer voldoen maar 
naar Kirgizische maatstaven nog goed zijn. De bestickering wordt er echter niet 
afgehaald. Wel een grappig aanzicht. De tocht van 8 uur was op zichzelf al de 
moeite waard. Wat een onwijs ruig land. Onderweg worden we nog aangehouden door 
de politie voor een alcoholcontrole. Onze chauffeur moet in het gezicht van de 
agent blazen die twee keer z’n neus ophaalt en aangeeft dat we door mogen. Als 
we daarna proberen te tanken blijkt dat nog lastiger te zijn dan zoals we gewend 
zijn bij de Shell langs de A4. De eerste twee tankstations zijn namelijk leeg. 
De derde heeft nog wel wat benzine maar we zijn z’n eerste klant die dag dus hij 
moet de hele installatie nog aan zetten. 20 minuten verder is de tank weer vol 
en kunnen we de verharde weg verlaten om de laatste 2 uur door een landschap van 
gras, zand en stenen onze weg te hervatten naar Base Camp op 3700M! Die avond 
komen we in Base Camp aan waar we met z’n drieën en de gids, Sergei, wat eten. 
Slapen doe je hier in de tent maar er is wel een kok aanwezig die eten regelt.
<br>
Sergei is een Kirgies die Russisch oogt. Hij voelt zich dan ook een Rus met 
Kirgizische nationaliteit. </p>
<p class="MsoNormal"><u>22 Juli<br>
</u>Vandaag blijven we lekker rond basiskamp. We gaan een 
acclimatisatiewandeling doen naar 4300M. Het is een mooie grashelling die we 
opgaan waar een mooi zig zag pad is. De gids wil ons testen en besluit recht 
omhoog te gaan. Binnen no-time raken we achterop en baden we in het zweet maar 
geven geen krimp. Iedereen moet zich even bewijzen maar we komen allen boven. 
Die middag hebben we vrij en besluiten we ons even te wassen, we voelen ons na 
dit enkele tochtje een beetje vies. Dat wordt nog wat als we boven zijn…..</p>
<p class="MsoNormal">
<img border="0" src="Alle foto's\Overig 2014 Peak Lenin door  Reinier Deiters\Peak Lenin foto 2.jpg" width="584" height="438"><br>
Foto: Derk en ik rond het comfortabele basiskamp. In de achtergrond de Peak 
Lenin.</p>
<p class="MsoNormal"><u>23 Juli<br>
</u>Dit is de dag dat we naar Kamp 1 gaan op 4300M. Waar Base Camp nog tussen 
mooi grasweiden gelegen is, is kamp 1 aan de voet van de Gletsjer gelegen tussen 
de rotsen. Dit zal onze uitvalsbasis worden voor de komende 2,5 week. We geven 
dan ook wat bagage mee aan paarden die dit naar kamp 1 vervoeren. De toch naar 
kamp 1 is nog best een pittige. Hele steile puinhellingen en zeer ruig terrein 
zorgen dat we redelijk uitgeput na 5 uur daar aankomen. Ook in kamp 1 is nog een 
kok aanwezig die het eten verzorgt. We spreken met wat Australiërs die net van 
de top komen. Helemaal uitgeput maar voldaan. Het is mooi hoe vriendelijk 
iedereen is. Iedereen heeft ook genoeg tijd voor elkaar want je hebt, als je 
niet aan het klimmen bent, toch niet zoveel om handen daar. We krijgen van de 
Australiërs nog wat snoep en wat extra paracetamol. De hoogte beginnen we aardig 
te voelen. Die avond krijgen we te horen dat er een Hongaar is verongelukt op de 
berg en dat hij nog ergens ligt…..&nbsp; <br>
<img border="0" src="Alle foto's\Overig 2014 Peak Lenin door  Reinier Deiters\Peak Lenin foto 3.jpg" width="886" height="665"><br>
Foto: Kamp 1 aan de voet van de gletsjer. De grotere witte tent is de eettent.</p>
<p class="MsoNormal"><u>24 juli <br>
</u>Vandaag wederom acclimatiseren. We maken een tochtje naar 4800M om daar wat 
te oefenen in het ijs. Ik voel me beroerd en moet halverwege besluiten dit 
tochtje te staken. Die middag blijf ik in m’n tent liggen. Derk en Anton gaan 
nog met de gids naar een gletsjer maar ik red dat niet. Heb kokhalsneigingen en 
hoofdpijn. <br>
Bij het avond eten zijn er 2 Taiwanezen die de top hebben gehaald. Een Rus wil 
dat met ze vieren door 2 flessen Wodka te drinken. Duidelijk willen de 
Taiwanezen dit niet maar de Rus is dusdanig dwingend dat ze mee drinken. Ook 
nodigt hij ons uit maar wij geven aan dat we niet drinken. Hij probeert ons nog 
te overtuigen: “It’s not alcohol, it’s a medicine”.<br>
Deze Rus blijkt het hoofd van de reddingsdienst te zijn. Hij is met zijn 
satelliettelefoon hevig aan het bellen in de namiddag. Als we vragen wat hij 
doet blijkt hij bezig te zijn met een berging op poten te zetten voor de Hongaar. 
Deze was echter niet goed verzekerd en ook de Hongaarse ambassade besluit de 
kosten niet te dekken. Berging wordt uiteindelijk dus afgeblazen. <br>
<img border="0" src="Alle foto's\Overig 2014 Peak Lenin door  Reinier Deiters\Peak Lenin foto 4.jpg" width="768" height="576"><br>
Foto: Lunchen in kamp 1 waar de kok even een ‘terras’ heeft gemaakt. Op de 
achtergrond de Noordwand van de Peak Lenin.</p>
<p class="MsoNormal"><u>25 Juli<br>
</u>Vandaag gaan we naar het eerste hoogtekamp, Kamp 2 op 5300M. Ik had een 
matige nacht maar weet dat de tocht naar Kamp 2 over een gletsjer met spleten 
gaat. Als ik niet mee ga dan kan ik nooit een dag later in mijn eentje besluiten 
omhoog te gaan, dat is onmogelijk. Ik moet me dus vermannen en mee gaan. In 8 
uur lopen we over een zeer grote gletsjer met immense spleten naar Kamp 2. Ik 
ben helemaal aan het einde van m’n latijn als ik aankom. Ik ga direct, uit 
ellende, op wat stenen op de grond liggen. Die middag gaan Derk, Anton en Sergei 
nog wat rondlopen ter acclimatisatie. Ik moet er niet aan denken. Eind van de 
middag moet ik zelfs braken. Het avond eten, dit zijn poederzakjes waar we 
kokend water bij doen, krijg ik amper binnen. </p>
<p class="MsoNormal"><u>26 juli</u><br>
Vandaag gaan we door&nbsp; naar kamp 3 op 6100M. Ik voel me nog echt beroerd en&nbsp; 
besluit dan ook niet mee te gaan naar kamp 3. Derk, Anton en Sergei vertrekken 
rond 9 uur in de ochtend omhoog. Ik ga zelf wel wat lopen maar kom niet veel 
verder dan 5600M. Daarover doe ik ruim drie en een half uur. Om de haverklap 
moet ik pauze nemen. Die nacht slaap ik voor het eerst alleen in de tent. Derk 
en Anton liggen ergens in het winderige kamp 3. Ben benieuwd hoe het ze vergaat.</p>
<p class="MsoNormal"><u>27 juli<br>
</u>Ik ben blij als het ochtend is. Tussen 9 en 10 zullen de mannen zich weer in 
kamp 2 bij mij voegen om vervolgens door naar kamp 1 te gaan om te rusten. 
Omlaag gaan klinkt mij als muziek in de oren. Elke meter dat we omlaag gaan zal 
er meer zuurstof zijn. Rond 9 uur komen de mannen binnen uit kamp 3. Het was een 
heftige nacht daar. Anton heeft&nbsp; de diarree en Derk is helemaal gesloopt. Hij 
heeft niet geslapen en is uitgeput. Ook zij willen graag omlaag. Ik smelt nog 
wat sneeuw zodat we voldoende water hebben. Ook laten we wat spullen achter in 
de tent zodat we dat, tijdens onze toppoging, niet meer omhoog hoeven te zeulen. 
Onze donsjas, onze donswanten, een extra warme broek, thermo ondergoed en wat te 
eten. Dit gaat op goed vertrouwen dat niemand in onze tent komt want de 
straatwaarde van de inboedel van onze tent vertegenwoordigt de waarde van een 
simpele tweedehands auto. Met z’n vieren gaan we omlaag naar kamp 1 waar we echt 
naar uit kijken. Omlaag gaan en wat meer comfort hebben. De tocht gaat vrij snel, 
het weer is goed en we houden redelijk tempo. In kamp 1 heeft Edlan (de 
Kirgizische kok) de lunch al klaargemaakt. Eindelijk niet meer die poederzakjes.
</p>
<p class="MsoNormal"><u>28/29/30/31 juli<br>
</u>In kamp 1 hebben we 2 rustdagen. We hebben afgesproken niet terug te gaan 
naar het basiskamp. We vinden dat een onnodige tocht omlaag. Enerzijds herstel 
je daar wellicht nog sneller maar het is wel twee keer een dag lopen (heen en 
terug) wat weer energie kost. Overdag tijdens de rustdagen doen we weinig. Een 
boek lezen, wat kaarten, eten en verder veel rusten en met elkaar praten. We 
leren de Kirgizische kok en een Nepalese Sherpa het kaartspel pesten. Ook hebben 
we een reiseditie mee van het spel Stratego wat Derk en ik veel hebben gespeeld. 
In de avond van 28 juli merkten we dat het redelijk hard begon te waaien. Die 
nacht werden we wakker geschud door een storm die gepaard ging met omweer. De 
tent werd compleet plat geblazen. Beiden waren we klaarwakker en stopten wat 
noodzakelijke spullen in onze slaapzak. Mocht er wat gebeuren met de tent dan 
konden we in ieder geval de nacht veilig afmaken. Onze tent bleef gelukkig staan 
maar toen we deze open ritste in de ochtend zagen we dat de tent van de gids en 
de kok was gescheurd. In het kamp naast dat van ons, wat een groter kamp was met 
ca. 70 tenten, waren 32 tenten compleet weggevaagd. We liepen in de ochtend even 
langs om de schade te bekijken en zagen allemaal mensen zoeken naar hun spullen. 
Het was een ravage, overal lagen spullen verspreid over een gebied van honderden 
meters. Een bizar aangezicht waarbij we blij zijn dat onze tent heel is gebleven. 
Hoe het met onze tent ervoor staat in kamp 2 weten we niet. Mocht die weg zijn 
gevaagd dan is de expeditie over. De spullen die daarin liggen zijn te 
essentieel. De gids belt via zijn sateliettelefoon een andere gids die die nacht 
in kamp 2 lag. Gelukkig weet die te melden dat onze tent er nog is. De tent van 
onze gids is hoogstwaarschijnlijk weggevaagd. Uitsluitsel kon hij niet geven 
omdat hij niet exact de tent kon beschrijven. <br>
Na 2 rustdagen blijkt dat de weersvoorspelling slecht is voor 30 juli, we kunnen 
niet omhoog en besluiten nog een dag in kamp 1 te blijven. Het is er koud en 
zwaarbewolkt. Een Russische jongen, die woonachtig is in het in Siberië gelegen 
Tomsk en geen woord Engels spreekt, besluit op zijn slaapmatje een damboord te 
tekenen. De damsteentjes maakt hij van kleine steentjes. Al snel begrijpen wij 
om welk spel het gaat en kunnen we een middag tegen hem dammen. Ondanks zijn 
Russische sluwheid weet ik er een remise uit te slepen. Die avond gaan we met de 
gids het plan bespreken. We voelen ons allemaal top en zijn volledig gewend aan 
de hoogte. Het weer zit alleen niet mee, de volgende dag staat er wisselend weer 
op het programma. We besluiten de wekker om 5 uur te zetten en dan te kijken. 
Als de wekker gaat horen we maar 1 ding: Harde regendruppels die op het tentzeil 
landen. We spreken kort met de gids maar besluiten te wachten. Rond 7 uur in de 
ochtend is het onveranderd. Als snel besluiten we dat we maar weer een dag 
moeten wachten. Wat volgt is een lange en saaie dag in de kou met heel erg veel 
regen. </p>
<p class="MsoNormal"><img border="0" src="Alle foto's\Overig 2014 Peak Lenin door  Reinier Deiters\Peak Lenin foto 5.jpg" width="600" height="450"><br>
Foto: een pot dammen op de slaapmat van onze Russische vriend Wowe. </p>
<p class="MsoNormal"><u>1 augustus<br>
</u>De volgende ochtend, het is inmiddels 1 augustus, is het weer niet heel goed 
maar er is geen neerslag. <br>
Als we op pad gaan naar kamp 2 merken we direct dat we veel meer tempo kunnen 
maken dan de eerste keer naar kamp 2. Uiteindelijk bereiken we binnen 5,5 uur 
kamp 2 waar we er eerst 8 uur over deden. Een van de meest bizarre dingen die we 
hebben meegemaakt gebeurt vlak voor het bereiken van kamp 2. Derk loopt voor mij 
en roept opeens naar me dat ik even naar links moet kijken zonder te schrikken. 
De eerder genoemde verongelukte Hongaar ligt op een meter of 6 à 7 van ons 
vandaan. Met rillingen over het lichaam blijven we doorgaan, we zitten op een 
stuk met heel veel gigantische spleten, stoppen kan hier niet echt en we kunnen 
ook niets doen. Het maakt ons wel even stil. <br>
Die avond gaat het eten goed en ook hebben we een redelijke nacht. </p>
<p class="MsoNormal"><img border="0" src="Alle foto's\Overig 2014 Peak Lenin door  Reinier Deiters\Peak Lenin foto 6.jpg" width="389" height="519"><br>
Foto: Op de allergrootste spleten was provisorisch een plank gelegd die lekker 
mee veerde. </p>
<p class="MsoNormal"><u>2 augustus</u><br>
Vandaag is voor mij een spannende dag, we gaan nu voor het eerst naar nieuwe 
hoogte. Hoe zal m’n lichaam reageren hierop? We beginnen de tocht gelijk met een 
extreem steil couloir. Ik heb het heel zwaar wat zich resulteert in een heel 
laag tempo. Derk en Anton, die hier al zijn geweest, gaan wat sneller. Bovenaan 
de couloir, anderhalf uur later, hebben we direct overleg. We moeten zo snel 
mogelijk naar kamp 3 zodat we daar de hele middag kunnen rusten. Ik geef aan 
niet sneller te kunnen waarop de gids zich hardop afvraagt of ik wel mee moet 
naar kamp 3. Ik zeg hem direct dat ik, ongeacht mijn topkansen, die middag 
sowieso in kamp 3 aan ga komen al doe ik er de hele dag over. Derk en Anton 
besluiten op hun eigen tempo naar kamp 3 te lopen. De gids blijft een beetje 
tussen hen en mij in. Het laatste stuk naar kamp 3 is steil, heel erg steil. De 
lucht is zeer ijl waardoor je heel erg langzaam gaat en heel veel moet pauzeren. 
Het zijn nog 3 hoogtemeters en onderaan wacht de gids nog even op me. Hij geeft 
aan dat Derk en Anton waarschijnlijk al in het kamp zijn. Enerzijds baal ik dat 
ik niet sneller kan. Hier kan ik echter niets aan doen, ik ben heel snel 
buitenadem. De gids gaat in eigen tempo de laatste klim op en zegt dat het mij 
ongeveer 2 uur zal gaan kosten. Het kost me uiteindelijk bijna 3 uur en bijna de 
gehele klim doe ik in de dichte mist waardoor ik geen idee heb of ik er bijna 
ben. Ongeveer 50 meter onder deze top, kamp 3 ligt op de top van de Peak 
Razdelnya op 6100m, komt de gids naar me toe naar beneden om te kijken of het 
goed gaat en om aan te bieden om m’n rugzak te dragen. Ik geef aan dat ik bijna 
aan het einde van m’n Latijn ben maar dat ik kamp 3 op eigen kracht wens te 
bereiken. Dat betekent inclusief rugzak. Bovenaan staat Derk op me te wachten 
met warme thee. Het is heel bizar maar ik ben 30 meter van Derk verwijdert en 
moet 2 keer pauzeren voordat ik bij hem bent. Heel blij ben ik als ik in kamp 3 
ben aangekomen. Het is hier nog primitiever. De tenten staan allemaal vlak tegen 
elkaar aan en het waait er hard. Het eten gaat me goed af die avond. Met de gids 
bespreken we de tactiek voor de toppoging de volgende ochtend. Hij geeft tegen 
mij aan dat ik het beste in kamp 3 kan blijven of terug kan gaan naar kamp 2. 
Dit wil ik koste wat het koste niet. Ik wil in ieder geval een poging gaan wagen 
in de ochtend. Ik weet dat het tot 6400 meter zonder touwen is en dat ik 
eventueel altijd kan omdraaien zonder de anderen te belemmeren. Vandaar zou ik 
alleen terug kunnen. De gids kan hier mee leven. Die nacht doen Derk en ik geen 
oog dicht. Het stormt de hele nacht waardoor de tent constant keihard klappert. 
Het is er zo extreem koud dat we onze binnenschoenen, kleren en onze waterfles 
in onze slaapzak bewaren. </p>
<p class="MsoNormal">
<img border="0" src="Alle foto's\Overig 2014 Peak Lenin door  Reinier Deiters\Peak Lenin foto 7.jpg" width="648" height="486"><br>
Foto: het eten in kamp 3. Hier een lekkere pasta funghi. </p>
<p class="MsoNormal"><u>2 augustus</u><br>
Alles maar dan ook alles wat niet in onze slaapzak zit is bevroren. Op de 
binnenkant van het hele tentzeil zit een ijslaag. Het is 4 uur ’s nachts als de 
wekker gaat. We hebben geen minuut geslapen. Het klapperende tentzeil heeft ons 
de hele nacht wakker gehouden. We hebben de avond ervoor al wat sneeuw in een 
zak naast de tent gelegd wat we direct kunnen gaan smelten. Snel maken we een 
klein ontbijt en drinken we wat thee. Ik heb al m’n kleren en schoenen aan en ga 
alvast naar buiten . Derk blijft nog even in de tent om daar z’n klimgordel en 
stijgijzers aan te doen. Een veel betere keuze. Ik doe dit buiten waarbij mijn 
handen, door de ijzige kou en harde wind, compleet onderkoelt raken. Snel doe ik 
m’n wanten aan. Rond 5 uur besluiten we te starten. Al snel merk ik dat m’n 
klimgordel, m’n stokken en koplamp niet goed zitten. Ik probeer dit een beetje 
te herstellen maar m’n handen zijn zo koud dat er amper gevoel meer in zit 
waardoor dit niet goed lukt. In de tussentijd ben ik compleet buiten adem 
terwijl we ca. 1 km per uur gaan. Het is alsof ik door een rietje adem en moet 
bijna hyperventileren. Het lijkt alsof de anderen het makkelijker hebben. De 
extreme kou aan mijn handen alsmede het feit dat ik het qua snelheid bijna niet 
kan bijbenen besluiten me om om te draaien. Heel erg rot maar het is niet anders, 
de expeditie zit erop. Het is nog ongeveer drie kwartier naar de tent. Ik smacht 
naar warmte. Bij de tent aangekomen ga ik direct m’n slaapzak in. Alles in de 
tent is nat of bevroren en ik besluit dan ook in m’n slaapzak te blijven totdat 
de zon z’n werk heeft gedaan en de boel een beetje heeft opgewarmd. Rond 10 uur 
kom ik uit m’n tent om nog wat sneeuw te smelten. Het restant aan eten geef ik 
aan een Rus die net is aangekomen daar. Ik wil zo snel mogelijk weg uit kamp 3, 
het leven is daar bijzonder onaangenaam zeker als je de wetenschap hebt niet 
meer naar de top te gaan. Als ik m’n spullen heb gepakt daal ik rustig af naar 
kamp 2. Die middag is een van de saaiste middagen van de reis. In kamp 2 voel ik 
me bijzonder goed, het weer is heel slecht waardoor iedereen in z’n tent ligt. 
Ik heb niets om handen en heb niets te doen. De enige prettige gedachte die ik 
heb, is dat het beter is dan in kamp 3 en dat ik wellicht wat zal slapen die 
nacht. </p>
<p class="MsoNormal"><u>3 augustus<br>
</u>Met de anderen heb ik al een ruime dag geen contact meer gehad. Hoe zou het 
met ze gaan? Zijn ze op de top geweest? Ik heb geen idee. Ik ga wat sneeuw 
smelten zodat er ook voldoende water is voor als de mannen zich zo bij me zullen 
voegen. Ik zie Derk aankomen, hij is helemaal afgepeigerd. Ze hebben de top 
gehaald!! We vullen snel de flessen en gaan terug naar kamp 1. Het is eigenlijk 
heel rot maar ik voel me top fit. De inspanning van de toppoging voor m’n 
spieren was heel klein. In kamp 1 wacht een lekkere lunch op ons en rusten we 
veel. </p>
<p class="MsoNormal"><u>4 augustus<br>
</u>In de ochtend pakken we onze spullen en zorgen we dat er een tas klaarstaat 
voor de paarden. We hebben rond 10 uur afgesproken met de man van de paarden die 
die ochtend vroeg vanuit Basecamp is gekomen. De tas gaat bij het paard op de 
rug en zelf nemen we ook nog een kilo of 15 op de rug. Rustig lopen we naar 
Basecamp. Daar leggen we direct onze matrasjes buiten, het is heerlijk weer. Na 
een half uurtje zijn er wat Kirgizen (dit zijn een soort Nomaden) die een meter 
of 15 voor ons een schaap, dat tot een paar minuten daarvoor vrolijk rondliep, 
slachten en gelijk boven een soort van kampv<font face="Times New Roman">uur 
klaar maken en opeten. Een vrij onsmakelijk gezicht. </font></p>
<span style="font-size: 11.0pt; line-height: 115%; font-family: Times New Roman">
Het was al met al een onvergetelijk mooie reis waarbij we hele mooi ervaringen 
hebben opgedaan. </span>

</body>

</html>
