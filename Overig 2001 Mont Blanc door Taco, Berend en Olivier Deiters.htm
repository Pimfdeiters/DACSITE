<html>

<head>
<meta name="GENERATOR" content="Microsoft FrontPage 5.0">
<meta name="ProgId" content="FrontPage.Editor.Document">
<meta http-equiv="Content-Type" content="text/html; charset=windows-1252">
<title>Beklimming Mont Blanc&nbsp; juli 2001 door Taco</title>
<style>
<!--
p.MsoBodyText2
	{margin-bottom:.0001pt;
	font-size:11.0pt;
	font-family:Arial;
	margin-left:0cm; margin-right:0cm; margin-top:0cm}
span.Typewriter
	{mso-style-parent:"";
	font-family:"Courier New";
	}
 p.MsoNormal
	{mso-style-parent:"";
	margin-bottom:.0001pt;
	font-size:10.0pt;
	font-family:"Times New Roman";
	margin-left:0cm; margin-right:0cm; margin-top:0cm}
h1
	{margin-bottom:.0001pt;
	page-break-after:avoid;
	font-size:10.0pt;
	font-family:Arial;
	margin-left:0cm; margin-right:0cm; margin-top:0cm}
-->
</style>
</head>

<body bgcolor="#FFFF80">

<p class="MsoBodyText2"><span class="Typewriter">
<span style="font-size: 12.0pt"><b>B<font face="Times New Roman">eklimming Mont 
Blanc&nbsp; juli 2001 door Taco, Berend en Olivier Deiters</font></b></span></span></p>
<p class="MsoBodyText2"><span class="Typewriter">
<span style="font-size: 12.0pt"><font face="Times New Roman">&nbsp;<br>
<br>
Nadat een ieder van ons zich enkele maanden op een eigen wijze had voorbereid op 
de beklimming van West-Europa´s hoogste berg, vertrokken wij, de drie broers, 
Taco, Berend en ik op vrijdag 15 juli richting Chamonix. In eerste instantie was 
het idee om met z´n vieren deze beklimming te doen, maar zuster Julie moest 
afzeggen wegens haar bekende sportieve verplichtingen. Het was niet eerder 
voorgekomen dat wij met z´n drieën zo op elkaar zouden zijn aangewezen; vol 
goede moed vertrokken wij naar Frankrijk. <br>
<![if !supportLineBreakNewLine]><br>
&nbsp;</font><![endif]></span></span></p>
<p class="MsoBodyText2"><span class="Typewriter"><b>
<span style="font-size: 12.0pt"><font face="Times New Roman">Zaterdag 14 juli<br>
<![if !supportLineBreakNewLine]><br>
&nbsp;</font><![endif]></span></b></span></p>
<p class="MsoBodyText2"><span class="Typewriter">
<span style="font-size: 12.0pt"><font face="Times New Roman">Wij kwamen al vroeg 
in de morgen in Chamonix aan zodat wij alle tijd hadden om ons hotel voor die 
nacht te inspecteren en de laatste vergeten spullen, voor de tocht te kopen. 
Diezelfde avond genoten wij nog één keer van een rijkelijk gevulde dis en zaten 
wij met veel vertrouwen alvast onze heldentocht door te nemen. Het weer werd 
plots een spelbreker, door een plotselinge hoosbui konden wij ons diner niet aan 
dezelfde tafel voortzetten, een kleine evacuatie was het gevolg. Wat&nbsp; zou dat 
betekenen voor de daaropvolgende dagen?&nbsp; Volgens de voorspellingen zou het niet 
veel beter worden… <br>
<![if !supportLineBreakNewLine]><br>
&nbsp;</font><![endif]></span></span></p>
<p class="MsoBodyText2"><span class="Typewriter"><b>
<span style="font-size: 12.0pt"><font face="Times New Roman">Zondag 15 juli</font></span></b><span style="font-size: 12.0pt"><font face="Times New Roman"><br>
<![if !supportLineBreakNewLine]><br>
&nbsp;</font><![endif]></span></span></p>
<p class="MsoBodyText2"><span class="Typewriter">
<span style="font-size: 12.0pt"><font face="Times New Roman">Aangezien wij ons 
zondagavond pas moesten melden bij het basiskamp konden wij vandaag de dag</font></span></span></p>
<p class="MsoBodyText2"><span class="Typewriter">
<span style="font-size: 12.0pt"><font face="Times New Roman">goed gebruiken om 
alvast in te lopen en zo te wennen aan de hoogte en aan elkaar. Aldus 
geschiedde, en door een mistig berglandschap trotseerden wij de eerste toppen. 
Wel daalden we al vroeg in de middag af, ons realiserend dat we weliswaar 
conditioneel niet te kort kwamen, maar toch onze krachten moesten sparen voor 
het grote werk. <br>
<br>
Aan het einde van de middag reden wij naar Argentière, alwaar wij ons in de La 
Boerne hut voegden bij de rest van de groep. Een ludieke kennismaking van de 
drie broers volgde en al snel werden wij door de rest opgenomen. ’S Avonds bij 
het eten kwamen alle gidsen van de Edward Bekker stichting zich aan ons 
voorstellen. Na een spervuur van vragen van onze kant over de beklimming van de 
Mont Blanc, bleek al snel duidelijk dat twee van de vier gidsen Europa nooit 
eerde hadden aangedaan, laat staan dus de Mont Blanc. Ook voor hen was 
West-Europa’s hoogste berg alleen bekend van tv en uit de boeken… <br>
<![if !supportLineBreakNewLine]><br>
&nbsp;</font><![endif]></span></span></p>
<p class="MsoBodyText2"><span class="Typewriter"><b>
<span style="font-size: 12.0pt"><font face="Times New Roman">Maandag 16 juli<br>
<![if !supportLineBreakNewLine]><br>
&nbsp;</font><![endif]></span></b></span></p>
<p class="MsoBodyText2"><span class="Typewriter">
<span style="font-size: 12.0pt"><font face="Times New Roman">Bepakt en gezakt 
lieten wij het luxe onderkomen in Argentière achter ons en begonnen wij onze 
eerste beklimming, naar de Albert I hut. Om uiteindelijk de Aiguille du Tour 
(3540m) te bereiken. Maar niet alvorens wij een stoeltjeslift moesten nemen om 
vanaf daar echt te gaan beginnen. Voor de lezer klinkt dit als een grote luxe, 
maar niets was minder waar. </font></span></span></p>
<p class="MsoBodyText2"><span class="Typewriter">
<span style="font-size: 12.0pt"><font face="Times New Roman">Een ijskoude wind 
maakt van ons, ondanks dat het hartje zomer was, ware ijskonijnen in deze 
stoeltjeslift. Volgens de weersvoorspellingen zou het weer ons niet goed gezind 
zijn de daarop volgende dagen. Na ons winterklaar gemaakt te hebben liepen wij, 
gevangen in dikke mist, in een gestaag tempo naar de hut. De middag werd 
gebruikt om de prachtige gletsjer met zijn velen geheime spleten, en de basis 
beginselen van het alpinisme, groepsgewijs nog even door te nemen. <br>
<br>
’S avonds kon elk lid van de groep trots terug kijken op een voor hem geslaagde 
dag, alle beproevingen tot dan toe waren doorstaan. Wellicht dat dit ook het 
resultaat was van de nodige karaffen wijn in combinatie met de hoogte. Maar de 
gidsen hamerden er nog zo op ivm de hoogte: gedronken moest er worden! </font>
</span></span></p>
<p class="MsoBodyText2"><span class="Typewriter">
<span style="font-size: 12.0pt"><font face="Times New Roman">&nbsp;</font></span></span></p>
<p class="MsoBodyText2"><span class="Typewriter"><b>
<span style="font-size: 12.0pt"><font face="Times New Roman">Dinsdag 17 juli</font></span></b></span></p>
<p class="MsoBodyText2"><span class="Typewriter">
<span style="font-size: 12.0pt"><font face="Times New Roman"><br>
De wekker ging af om 05:00. De eerste hindernis die genomen moest worden was nog 
in de hut; namelijk het ontbijt. Wie het eerst komt die het eerst maalt, kon 
hier niet beter van toepassing zijn. </font></span></span></p>
<p class="MsoBodyText2"><span class="Typewriter">
<span style="font-size: 12.0pt"><font face="Times New Roman">Het was nog donker 
dus met koplamp op en pikhouweel in de hand liepen Taco, Berend en ik aan het 
touw achter Craig, onze Canadese casanova. </font></span></span></p>
<p class="MsoBodyText2"><span class="Typewriter">
<span style="font-size: 12.0pt"><font face="Times New Roman">Na twee uur van 
goed doorlopen bereikte wij bijna de top van de Aiguille du Tour; echter om 
daadwerkelijk op de top te staan moest nog een gigantisch rots beklommen worden. 
De helmen werden opgezet en als ware slangen kronkelden wij ons om iedere rots 
naar de top. Aldaar konden wij genieten van een schitterend uitzicht op de Mont 
Blanc (4807m) en de Matterhorn (4478m), aangezien het toen wel prachtig weer was 
en de strak blauwe hemel dat toeliet. Omdat wij als eerste boven waren wilden 
wij ook als eerste bij de hut terugkomen. Helaas voor mij voelde ik plotsklaps 
bij de afdaling een helse pijn in m’n linkerknie. In een rustig tempo zijn we 
toen de laatste paar honderd meter naar de hut gelopen. Na de lunch hebben wij 
de rest van de afdaling ingezet, terug naar de hut in Argentière. Beneden in het 
dal waren twee dingen duidelijk. Door de extreme slechte weersomstandigheden 
voor de komende dag werd besloten de beklimming van de Mont Blanc voorlopig met 
één dag uit te stellen om beter weer af te wachten. Er was echter ijdele hoop 
dat het weer beter zou worden. Voorts kon ik mijn knie vrijwel niet buigen 
tijdens het laatste stuk afdalen. De gidsen stonden er op dat ik een arts zou 
raadplegen en zo geschiedde. Deze stelde een peesontsteking vast; de zogenaamde 
onsteking ‘de la bandelette’. Op sterk aanraden van de gidsen heb ik toen moeten 
afzien van een beklimming van de Mont Blanc. Gedesillusioneerd, met een gevoel 
wel ergens aan te zijn begonnen, maar niet te kunnen afmaken, heb ik 
woensdagochtend de groep en dus Taco en Berend verlaten en voorlopig afscheid 
genomen van de Alpen. <br>
<![if !supportLineBreakNewLine]><br>
&nbsp;</font><![endif]></span></span></p>
<p class="MsoBodyText2"><span class="Typewriter"><b>
<span style="font-size: 12.0pt"><font face="Times New Roman">Woensdag 18 juli</font></span></b></span></p>
<p class="MsoBodyText2"><span class="Typewriter">
<span style="font-size: 12.0pt"><font face="Times New Roman"><br>
Diezelfde ochtend ging de 16 man grote groep richting de voet van de Mont Blanc. 
In Les Houches namen we een cabinelift en een treintje wat ons naar Nid D’Aigle 
(2372m) bracht, waar de beklimming kon beginnen. Het weer was zoals dat vaak in 
de Alpen voorkomt onbestendig, wat al snel tot een nat pak leidde en de 
inderhaast gekochte poncho’s werden zo wat aan flarden gescheurd door de steeds 
toenemende rukwinden. <br>
<br>
<![if !supportLineBreakNewLine]><br>
&nbsp;</font><![endif]></span></span></p>
<p class="MsoBodyText2"><span class="Typewriter">
<span style="font-size: 12.0pt"><font face="Times New Roman">Enigszins 
teleurgesteld dat we Olivier hadden moeten achterlaten in het dal begonnen 
Berend en ik vol enthousiasme aan de uitdaging die wij ons 8 maanden eerder tot 
doel hadden gesteld. In een rustig tempo liepen we als een sierlijk gekleurde 
slang over het pad wat ons naar de eerste hut zou brengen waar wij zouden 
lunchen. <br>
<br>
Het pad bracht ons tot aan de voet van een graat alwaar je blij was als je aan 
de enigszins beschutte kant van de graat omhoog liep. Boven aan de graat, waar 
je door de dichte mist geen hand voor ogen zag werd ons medegedeeld dat de Tete 
Rousse hut (3167m) op nog geen 100m voor ons lag waar&nbsp; we ons zouden opwarmen en 
de gidsen de te nemen strategie voor het eind doel van die dag, de Gouter hut 
(3817m), zouden nemen. Ondertussen was er bijna 40cm verse sneeuw gevallen wat 
het technisch toch al moeilijker stuk naar de Gouter hut nog lastiger zou maken.
<br>
<br>
Aangekomen in de hut was het enige gesprekonderwerp het verdere verloop van de 
dag. Het was al snel duidelijk dat het weer niet zou verbeteren en Berend en ik 
vroegen ons af of we de top überhaupt zouden halen. Het was even na het 
middaguur toen ons werd medegedeeld dat de we niet naar de Gouter hut zouden 
verder klimmen die dag. De weersvoorspellingen waren zo slecht dat men er zelfs 
niet van uit ging dat een dag uitstel ons meer kans zou bieden om op de hoogste 
berg van Europa te kunnen staan. Terwijl de helft van de groep enorme pasta 
maaltijden naar binnen schokte ging de andere helft waaronder Berend en ik de 
eerste, eerlijk verdiende fles Savoie wijn op drinken. De eerste fles, die werd 
gedeeld met 5 man, was al snel op. Zodat fles twee, drie en vier elkaar in rap 
tempo op volgde. Ondertussen maakten de gidsen met behulp van pleisters en 
stukken karton een schaakbord, inclusief bijbehorende stukken. Na anderhalf uur 
knutselen konden ze beginnen met spelen. <br>
De Tette-Rouse hut, die als gatenkaas in elkaar zat werd alsmaar voller en dus 
ook warmer. Om de zoveel tijd kwamen groepjes mensen binnen die er als 
sneeuwpoppen uitzagen, onder hen ook een aantal die van boven kwamen. Ze 
vertelden dat niemand de afgelopen twee dagen een poging had gedaan om de top te 
bereiken, zo slecht weer was het daar nu. <br>
<br>
Nadat ook wij gegeten hadden gingen we verder met onze après-ski activiteiten, 
het doel wat wij voor ogen hadden was dankzij een lagedruk gebied wat heel 
Europa slecht weer bezorgde onbereikbaar geworden. Tegen een uurtje of vijf ‘s 
middags werd het weer wat bestendiger en kon je de Gouter hut zien liggen. Na 
het avondeten werd ons gemeld dat de volgende ochtend zou worden bepaald of&nbsp; we 
verder omhoog zouden klimmen. <br>
<![if !supportLineBreakNewLine]><br>
&nbsp;</font><![endif]></span></span></p>
<p class="MsoBodyText2"><span class="Typewriter"><b>
<span style="font-size: 12.0pt"><font face="Times New Roman">Donderdag 19 juli</font></span></b></span></p>
<p class="MsoBodyText2"><span class="Typewriter">
<span style="font-size: 12.0pt"><font face="Times New Roman"><br>
Die ochtend werd ons verteld dat we naar de Gouter hut konden lopen maar dat er 
sowieso geen poging voor de top zou worden gedaan. Berend en ik waren de enige 
die besloten verder omhoog te lopen, de rest van de groep had geen zin om nog 
meer af te zien. Feitelijk hoopten wij dat er toch een poging kon worden gedaan 
om op de Mont Blanc te komen. Wellicht konden we in de Gouter hut overnachten en 
de volgende dag alsnog een poging wagen. <br>
<br>
Wij vertrokken met elk een gids wat een luxe was, zo konden wij in ons eigen 
tempo lopen. De beruchte couloir met z’n dodelijke steenslag werd zonder 
noemenswaardige problemen overgelopen, resten ons alleen nog een klim van zo’n 
500 verticale meters. Dit was het echte werk, met handen en voeten, aangelijnd 
klommen wij via een graat omhoog. Op de dagelijks zo drukke normaal route waren 
wij de enige klimgeiten. Na zo’n twee uur kwamen wij in de zo goed als verlaten 
hut. Met een voldaan gevoel dronken wij heerlijk warme chocolademelk. Wij waren 
de enige van onze 12 man grote groep fanatiekelingen die het hoogste mogelijk 
uit deze Mont Blanc expeditie handen gehaald.&nbsp; Graag waren wij in de hut 
gebleven om de volgende dag de top te bereiken, echter een van onze gidsen moest 
terug naar het dal en de ander was nog nooit op de Mont Blanc geweest. 
Teleurgesteld liepen we naar het dal terug. <br>
<br>
In Argentiere aangekomen bleek dat het de komende twee dagen mooi weer zou zijn. 
We hadden nog niet eens gedoucht of we wisten dat we de volgende ochtend opnieuw 
naar de Gouter hut zouden klimmen, de expeditie werd met een dag verlengd. 
Desolaat keken Berend en ik elkaar aan; daar kwamen we net vandaan. <br>
<![if !supportLineBreakNewLine]><br>
&nbsp;</font><![endif]></span></span></p>
<p class="MsoBodyText2"><span class="Typewriter"><b>
<span style="font-size: 12.0pt"><font face="Times New Roman">Vrijdag 20 juli</font></span></b></span></p>
<p class="MsoBodyText2"><font face="Times New Roman"><b>
<span style="font-size: 12.0pt">&nbsp;</span></b></font></p>
<p class="MsoNormal"><span style="font-size: 12.0pt">Voor de tweede keer 
begonnen wij ‘s ochtends vroeg aan de klim naar de Tête Rousse hut. Daar 
aangekomen rustten we kort alvorens onze stijgijzers onder te binden. Tot hier 
toe hadden we in één grote groep gelopen. Zoals de regel op de Mont Blanc geldt, 
mag een gids maar twee klanten mee omhoog nemen. Er werden dus koppels gemaakt. 
Aangezien de groep uit negen personen bestond en er maar vier gidsen mee waren, 
werd er een groep van drie klanten en één gids gevormd. Iedereen (Behalve Taco 
en Ik) was het erover eens dat de twee broers in het viertal zouden zitten, want 
zo werd gezegd; zij hadden gisteren bewezen dat ze het konden. Als derde werd de 
altijd bellende reclamebureau-directeur Ernst aan ons groepje toegevoegd. Helaas 
betekende in het viertal zitten ook dat onze trouwe Craig zou worden ingewisseld 
voor de stugge Duister Wolfgang. </span></p>
<p class="MsoNormal"><span style="font-size: 12.0pt">&nbsp;</span></p>
<p class="MsoNormal"><span style="font-size: 12.0pt">We waren de eerste die 
vanuit het dal omhoog gingen en er was slecht weer voor deze dag voorspeld, 
daarom viel de drukte in de Couloir gelukkig mee. Wel moesten we constateren dat 
Wolfgang er een strakker tempo op na hield dan onze eerste gids. Boven bij de 
Goûter hut aangekomen genoten we van een voor franse begrippen miserabele 
maaltijd en dronken we eindeloos veel water om ons vochtgehalte op peil te 
houden.&nbsp; Bij de briefing voor de grote dag bleek dat Wolfgang graag een uurtje 
voor de andere uitwilde gaan zodat wij geen hinder onder zouden vinden van 
tragere klimmers. </span></p>
<p class="MsoNormal"><span style="font-size: 12.0pt">&nbsp;</span></p>
<h1><font face="Times New Roman"><span style="font-size: 12.0pt">Zaterdag 21 
juli</span></font></h1>
<p class="MsoNormal"><span style="font-size: 12.0pt">&nbsp;</span></p>
<p class="MsoNormal"><span style="font-size: 12.0pt">Na een avond niet of 
nauwelijks geslapen te hebben (Ik heb Taco nog wakker gemaakt dat de poging weer 
niet door was gegaan, aangezien ik het idee had dat het zeker al veel later dan 
1 uur 30 was), vertrokken we met een ijzige wind in ons gezicht met zijn vieren 
naar boven. Wolfgang moest het pad maken, Taco volgende hem als tweede. Na een 
uurtje stopte Wolfgang omdat hij niet zeker wist of er voor ons crevasses waren.
</span></p>
<p class="MsoNormal"><span style="font-size: 12.0pt">&nbsp;</span></p>
<p class="MsoNormal"><span style="font-size: 12.0pt">Met een windsnelheid van 60 
kilometer per uur en de temperatuur ver beneden twintig graden onder nul, kregen 
we al snel last van bevriezingsverschijnselen. Na tien eindeloze minuten stil te 
hebben gestaan in deze vreselijke kou, moest Wolfgang van ons een keuze maken of 
nu naar boven of terug naar beneden. Hij koos voor het eerste en om vier uur 
bereikten we de Valo hut. </span></p>
<p class="MsoNormal"><span style="font-size: 12.0pt">&nbsp;</span></p>
<p class="MsoNormal"><span style="font-size: 12.0pt">Daar bleek al snel dat 
Ernst niet verder zou gaan, zittend viel hij steeds in slaap. Een uurtje later 
kwamen de andere uit onze groep ook aan in de hut. Na een korte stop vertrok 
deze groep tegen de mening van Wolfgang in naar boven. </span></p>
<p class="MsoNormal"><span style="font-size: 12.0pt">&nbsp;</span></p>
<p class="MsoNormal"><span style="font-size: 12.0pt">Ze waren niet de enigen, 
anderen gingen ook naar boven. Wij bleven in de hut wachten, omdat&nbsp; Wolfgang 
meende dat er teveel wind was en iedereen spoedig terug zou keren.&nbsp; Toen de zon 
opgekomen was, zagen we de andere groep duidelijk op de kam omhoog lopen. 
Wolfgang moest ons nu ook toelaten omhoog te gaan. Helaas bleek Taco&nbsp; door de 
vreselijke koud gesloopt te zijn, hij verkoos verstandig om naar beneden te 
gaan. Ik ging met nog twee klanten en Wolfgang naar boven. Na nog geen tien 
minuten en een negatief antwoord op de vraag of we iets langzamer konden, 
haakten de twee andere af. Nog nooit ben ik zo diep gegaan, geen enkel moment 
heb ik gerust, we waren daarom slechts een&nbsp; kwartiertje later boven dan de 
eerste groep. Daar mocht ik van Wolfgang slechts één minuut genieten van dat 
moment waar ik maanden naar toe had gewerkt. Tijdens de afdaling over de kam was 
mijn energiepeil zo laag dat ik me afvroeg of de klim naar de top wel verstandig 
was geweest. Na in de Valo hut op krachten te zijn gekomen zijn we verder 
afgedaald. Wolfgang heeft geen woord meer</span><font size="3"> </font>
<span style="font-size: 12.0pt">tegen mij gesproken.</span><font size="3">
</font></p>

</body>

</html>
